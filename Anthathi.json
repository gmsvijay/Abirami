 [
    {
      "id": "000",
      "title": "கணபதி காப்பு",
      "content": [
        "தாரமர் கொன்றையும் சண்பகமாலையும் சாத்தும் தில்லை",
        "ஊரார் தம் பாகத்து உமைமைந்தனே! உலகு ஏழும் பெற்ற",
        "சீர் அபிராமி அந்தாதி எப்போதும் என் சிந்தையுள்ளே",
        "காரமர் மேனிக் கணபதியே! நிற்க கட்டுரையே."
      ]
    },
    {
      "id": "001",
      "title": "ஞானமும் நல்வித்தையும் பெற",
      "content": [
        "உதிக்கின்ற செங்கதிர், உச்சித்திலகம், உணர்வுடையோர்",
        "மதிக்கின்ற மாணிக்கம், மாதுளம் போது, மலர்க்கமலை",
        "துதிக்கின்ற மின்கொடி, மென்கடிக்குங்கும தோயமென்ன",
        "விதிக்கின்ற மேனி அபிராமி என்தன் விழித்துணையே."
      ]
    },
  {
    "id": "002",
    "title": "பிரிந்தவர் ஒன்று சேர",
    "content": [
      "துணையும் தொழும் தெய்வமும், பெற்றதாயும் சுருதிகளின்",
      "பணையும், கொழுந்தும் பதி கொண்டவேரும் பனிமலர்பூங்",
      "கணையும், கருப்புச்சிலையும், மென்பாசாங்குசமும், கையில்",
      "அணையும் திரிபுர சுந்தரி ஆவது அறிந்தனமே."
    ]
  },
  {
    "id": "003",
    "title": "குடும்பக் கவலையிலிருந்து விடுபட",
    "content": [
      "அறிந்தேன் எவரும் அறியா மறையை, அறிந்துகொண்டு",
      "செறிந்தேன் உனது திருவடிக்கே, திருவே! வெருவிப்",
      "பிறந்தேன் நின்அன்பர் பெருமைஎண்ணாதகரும நெஞ்சால்",
      "மறிந்தே விழும் நரகுக்கு உறவாய மனிதரையே."
    ]
  },
  {
    "id": "004",
    "title": "உயர் பதவிகளை அடைய",
    "content": [
      "மனிதரும் தேவரும் மாயா முனிவரும் வந்து சென்னி",
      "குனிதரும் சேவடிக் கோமளமே! கொன்றைவார்சடைமேல்",
      "பனிதரும் திங்களும், பாம்பும், பகீரதியும் படைத்த",
      "புனிதரும் நீயும் என்புந்தி எந்நாளும் பொருந்துகவே."
    ]
  },
  {
    "id": "005",
    "title": "மனக்கவலை தீர",
    "content": [
      "பொருந்திய முப்புரை! செப்புரை செய்யும் புணர்முலையால்",
      "வருந்திய வஞ்சி மருங்குல் மனோன்மணி! வார்சடையோன்",
      "அருந்திய நஞ்சு அமுதாக்கிய அம்பிகை! அம்புயமேல்",
      "திருந்திய சுந்தரி அந்தரி பாதம்என் சென்னியதே."
    ]
  },
  {
  "id": "006",
  "title": "மந்திர சித்தி பெற",
  "content": [
    "சென்னியது உன்பொன் திருவடித்தாமரை; சிந்தையுள்ளே",
    "மன்னியது உன் திருமந்திரம்; சிந்துர வண்ணப்பெண்ணே!",
    "முன்னிய நின் அடி யாருடன் கூடி முறை முறையே",
    "பன்னியது என்றும் உன் தன் பரமாகம பத்ததியே."
  ]
},
{
  "id": "007",
  "title": "மலையென வரும் துன்பம் பனியென நீங்க",
  "content": [
    "ததியுறு மத்திற் சுழலும் என்ஆவி தளர்விலதோர்",
    "கதியுறும் வண்ணம் கருது கண்டாய்; கமலாலயனும்,",
    "மதியுறு வேணி மகிழ்நனும், மாலும் வணங்கிஎன்றும்",
    "துதியுறு சேவடியாய்! சிந்துரானன சுந்தரியே."
  ]
},
{
  "id": "008",
  "title": "பற்றுகள் நீங்கி பக்தி பெருகிட",
  "content": [
    "சுந்தரி! எந்தை துணைவி! என் பாசத் தொடரைஎல்லாம்",
    "வந்தரி; சிந்துர வண்ணத்தினாள் மகிடன் தலைமேல்",
    "அந்தரி; நீலி; அழியாத கன்னிகை; ஆரணத்தோன்",
    "சுந்தரி; கைத்தலத்தாள் மலர்த்தாள் என் கருத்தனவே."
  ]
},
{
  "id": "009",
  "title": "அனைத்தும் வசமாக",
  "content": [
    "கருத்தன, எந்தை தன் கண்ணன், வண்ணக் கனகவெற்பில்",
    "பெருத்தன, பால்அழும் பிள்ளைக்கு நல்கின, பேரருள்கூர்",
    "திருத்தன பாரமும் ஆரமும், செங்கைச் சிலையும், அம்பும்",
    "முருத்தனமூரலும், நீயும், அம்மே! வந்துஎன்முன் நிற்கவே."
  ]
},
{
  "id": "010",
  "title": "மோட்ச சாதனம் பெற",
  "content": [
    "நின்றும், இருந்தும், கிடந்தும், நடந்தும் நினைப்பது உன்னை;",
    "என்றும் வணங்குவது உன்மலர்த்தாள்; எழுதாமறையின்",
    "ஒன்றும் அரும் பொருளே! அருளே! உமையே இமயத்து",
    "அன்றும் பிறந்தவளே! அழியா முத்தி ஆனந்தமே!"
  ]
},
{
  "id": "011",
  "title": "இல்வாழ்க்கையில் இன்பம் பெற",
  "content": [
    "ஆனந்தமாய் என் அறிவாய், நிறைந்த அமுதமுமாய்,",
    "வான் அந்தமான வடிவுடையாள், மறை நான்கினுக்கும்",
    "தான் அந்தமான சரணார விந்தம் தவளநிறக்",
    "கானம் தம் ஆடரங்கம் எம்பிரான் முடிக்கண்ணியதே."
  ]
},
{
  "id": "012",
  "title": "தியானத்தில் நிலைபெற",
  "content": [
    "கண்ணியது உன்புகழ் கற்பது உன்; நாமம் கசிந்து பத்தி",
    "பண்ணியது உன் இருபாதாம் புயத்தில்; பகல் இரவா",
    "நண்ணியது உன்னை நயந்தோர் அவையத்து; நான் முன்செய்த",
    "புண்ணியம் ஏது என் அம்மே புவி ஏழையும் பூத்தவளே."
  ]
},
{
  "id": "013",
  "title": "வைராக்கிய நிலை எய்த",
  "content": [
    "பூத்தவளே புவனம் பதினான்கையும்; பூத்தவண்ணம்",
    "காத்தவளே பின்கரந்தவளே! கறைக் கண்டனுக்கு",
    "மூத்தவளே! என்றும் மூவா முகுந்தற்கு இளையவளே!",
    "மாத்தவளே உன்னை அன்றிமற்றோர் தெய்வம் வந்திப்பதே!"
  ]
},
{
  "id": "014",
  "title": "தலைமை பெற",
  "content": [
    "வந்திப்பவர் உன்னை வானவர், தானவர், ஆனவர்கள்;",
    "சிந்திப்பவர் நல் திசைமுகர் நாரணர் சிந்தையுள்ளே;",
    "பந்திப்பவர் அழியாப் பரமானந்தர்; பாரில் உன்னைச்",
    "சந்திப்பவர்க்கு எளிதாம் எம்பிராட்டி நின் தண் ஒளியே."
  ]
},
{
  "id": "015",
  "title": "பெருஞ்செல்வமும் பேரின்பமும் பெற",
  "content": [
    "தண்ணளிக்கு என்றுமுன்னே பலகோடிதவங்கள் செய்வார்",
    "மண்ணளிக்கும் செல்வமோ பெறுவார்? மதிவானவர் தம்",
    "விண்ணளிக்கும் செல்வமும் அழியா முத்தி வீடுமன்றோ?",
    "பண்ணளிக்கும் சொல் பரிமள யாமளைப் பைங்கிளியே."
  ]
},
{
  "id": "016",
  "title": "முக்காலமும் உணரும் திறன் உண்டாக",
  "content": [
    "கிளியே! கிளைஞர் மனத்தே கிடந்து, கிளர்ந்து, ஒளிரும்",
    "ஒளியே! ஒளிரும் ஒளிக்கிடமே எண்ணில் ஒன்றுமில்லா",
    "வெளியே! வெளிமுதல் பூதங்களாகி விரிந்த அம்மே!",
    "அளியேன் அறிவளவிற்கு அளவானது அதிசயமே."
  ]
},
{
  "id": "017",
  "title": "கன்னிகைகளுக்கு நல்ல வரன் அமைய",
  "content": [
    "அதிசயமான வடிவுடையாள், அரவிந்தமெல்லாம்",
    "துதிசய ஆனன சுந்தரவல்லி, துணைஇரதி",
    "பதிசயமானது அபசயம் ஆக முன் பார்த்தவர் தம்",
    "மதிசயமாக அன்றோ வாமபாகத்தை வவ்வியதே."
  ]
},
{
  "id": "018",
  "title": "மரண பயம் நீங்க",
  "content": [
    "வவ்விய பாகத்து இறைவரும், நீயும் மகிழ்ந்திருக்கும்",
    "செவ்வியும், உங்கள் திருமணக்கோலமும் சிந்தையுள்ளே",
    "அவ்வியம் தீர்த்தென்னை ஆண்டபொற்பாதமும் ஆகிவந்து",
    "வெவ்விய காலன் என்மேல்வரும் போது வெளிநிற்கவே."
  ]
},
{
  "id": "019",
  "title": "பேரின்ப நிலையடைய",
  "content": [
    "வெளிநின்ற நின் திருமேனியைப்பார்த்தேன் விழியும் நெஞ்சும்,",
    "களிநின்ற வெள்ளம் கரை கண்டதில்லை; கருத்தினுள்ளே",
    "தெளிநின்ற ஞானம் திகழ்கின்றது என்ன திருவுளமோ?",
    "ஒளிநின்ற கோணங்கள் ஒன்பதும் மேவி உறைபவளே."
  ]
},
{
  "id": "020",
  "title": "வீடு வாசல் முதலிய செல்வங்கள் உண்டாக",
  "content": [
    "உறைகின்ற நின் திருக்கோயிலில் நின்கேள்வர் ஒருபக்கமோ?",
    "அறைகின்ற நான்மறையின் அடியோ? முடியோ? அமுதம்",
    "நிறைகின்ற வெண்திங்களோ? கஞ்சமோ? எந்தன் நெஞ்சமோ?",
    "மறைகின்ற வாரிதியோ? பூரணாசல மங்கலையே."
  ]
},
{
  "id": "021",
  "title": "அம்பிகையை வழிபடாமல் இருந்த பாவம் தொலைய",
  "content": [
    "மங்கலை! செங்கலசம் முலையாள்! மலையாள்! வருணச்",
    "சங்கலை செங்கை! சகலகலாமயில்! தாவுகங்கை",
    "பொங்கு அலைதங்கும் புரிசடையோன் புடையாள்! உடையாள்!",
    "பிங்கலை! நீலி! செய்யாள்! வெளியாள்! பசும் பொற்கொடியே."
  ]
},
{
  "id": "022",
  "title": "இனிப் பிறவா நெறி அடைய",
  "content": [
    "கொடியே! இளவஞ்சிக் கொம்பே எனக்கு வம்பே பழுத்த",
    "படியே! மறையின் பரிமளமே! பனிமால் இமயப்",
    "பிடியே! பிரமன் முதலாய தேவரைப் பெற்ற அம்மே!",
    "அடியேன் இறந்து இங்கு இனிப்பிறவாமல் வந்தாண்டு கொள்ளே."
  ]
},
{
  "id": "023",
  "title": "எப்போதும் மகிழ்ச்சியாய் இருக்க",
  "content": [
    "கொள்ளேன் மனத்தில் நின்கோலம் அல்லாது; என்பர் கூட்டம் தன்னை",
    "விள்ளேன்; பரசமயம் விரும்பேன்; வியன் மூவுலகுக்கு",
    "உள்ளே, அனைத்தினுக்கும் புறம்பே உள்ளத்தே விளைந்த",
    "கள்ளே! களிக்கும் களியே அளிய என் கண்மணியே."
  ]
},
{
  "id": "024",
  "title": "நோய்கள் விலக",
  "content": [
    "மணியே! மணியின் ஒளியே! ஒளிரும் மணிபுனைந்த",
    "அணியே! அணியும் அணிக்கு அழகே! அணுகாதவர்க்குப்",
    "பிணியே! பிணிக்கு மருந்தே! அமரர் பெருவிருந்தே!",
    "பணியேன் ஒருவரை நின் பத்மபாதம் பணிந்தபின்னே."
  ]
},
{
  "id": "025",
  "title": "நினைத்த காரியம் நிறைவேற",
  "content": [
    "பின்னே திரிந்து உன் அடியாரைப் பேணிப் பிறப்பறுக்க",
    "முன்னே தவங்கள் முயன்று கொண்டேன்; முதல் மூவருக்கும்",
    "அன்னே! உலகுக்கு அபிராமி என்னும் அருமருந்தே!",
    "என்னே! இனி உன்னையான் மறவாமல் நின்று ஏத்துவனே."
  ]
},
{
  "id": "026",
  "title": "சொல்வாக்கும் செல்வாக்கும் பெருக",
  "content": [
    "ஏத்தும் அடியவர் ஈரேழுலகினையும் படைத்தும்,",
    "காத்தும், அழித்தும் திரிபவராம்; கமழ் பூங்கடம்பு",
    "சாத்தும்குழல் அணங்கே! மணம் நாறும் நின்தாள் இணைக்கு என்",
    "நாத்தங்கு புன்மொழி ஏறியவாறு நகையுடத்தே."
  ]
},
{
  "id": "027",
  "title": "மனநோய் அகல",
  "content": [
    "உடைத்தனை வஞ்சப் பிறவியை; உள்ளம் உருகும் அன்பு",
    "படைத்தனை; பத்மபதயுகம் சூடும் பணி எனக்கே",
    "அடைத்தனை; நெஞ்சத்து அழுக்கை எல்லாம் நின் அருள்புனலால்",
    "துடைத்தனை; சுந்தரி! நின்னருள் ஏதென்று சொல்லுவதே."
  ]
},
{
  "id": "028",
  "title": "இம்மை மறுமை இன்பங்கள் அடைய",
  "content": [
    "சொல்லும் பொருளும் என நடமாடும் துணைவருடன்",
    "புல்லும் பரிமளப் பூங்கொடியே நின் புதுமலர்த்தாள்",
    "அல்லும் பகலும் தொழும் அவர்க்கே அழியா அரசும்",
    "செல்லும் தவநெறியும் சிவலோகமும் சித்திக்குமே."
  ]
},
{
  "id": "029",
  "title": "எல்லா சித்திகளும் அடைய",
  "content": [
    "சித்தியும், சித்திதரும் தெய்வமுமாகத் திகழும்",
    "பராசத்தியும், சக்தி தழைக்கும் சிவமும் தவம் முயல்வார்",
    "முத்தியும், முத்திக்கு வித்தும், வித்தாகி முளைத்தெழுந்த",
    "புத்தியும், புத்தியின் உள்ளே புரக்கும் புரத்தையன்றே."
  ]
},
{
  "id": "030",
  "title": "அடுத்தடுத்து வரும் துன்பங்கள் நீங்க",
  "content": [
    "அன்றே தடுத்து! என்னை ஆண்டுகொண்டாய்; கொண்டதல்ல என்கை",
    "நன்றே உனக்கு இனி நான் என்செயினும், நடுக்கடலுள்",
    "சென்றே விழினும் கரையேற்றுகை நின் திருவுளமே;",
    "ஒன்றே! பல உருவே! அருவே! என் உமையவளே!"
  ]
},
{
  "id": "031",
  "title": "மறுமையில் இன்பம் உண்டாக",
  "content": [
    "உமையும், உமையொரு பாகனும் ஏக உருவில் வந்திங்கு",
    "எமையும் தமக்கு அன்பு செய்ய வைத்தார்; இனி எண்ணுதற்குச்",
    "சமையங்களும் இல்லை; ஈன்றெடுப்பாள் ஒரு தாயும் இல்லை;",
    "அமையும் அமையுறு தோளியர் மேல் வைத்த ஆசையுமே."
  ]
},
{
  "id": "032",
  "title": "துர்மரணம் வராமலிருக்க",
  "content": [
    "ஆசைக்கடலில் அகப்பட்டு அருளற்ற அந்தகன் கைப்",
    "பாசத்தில் அல்லல்பட இருந்தேனை, நின் பாதம் என்னும்",
    "வாசக்கமலம் தலைமேல் வலியவைத்து ஆண்டு கொண்ட",
    "நேசத்தை என் சொல்லுவேன்? ஈசர்பாகத்து நேரிழையே!"
  ]
},
{
  "id": "033",
  "title": "இறக்கும் நிலையிலும் அம்பிகை நினைவோடு இருக்க",
  "content": [
    "இழைக்கும் வினைவழியே ஆடும் காலன் எனைநடுங்க",
    "அழைக்கும் பொழுதுவந்து அஞ்சல் என்பாய்; அத்தர் சித்தமெல்லாம்",
    "குழைக்கும் களபக் குவிமுலை யாமலைக் கோமளையே!",
    "உழைக்கும் பொழுது உன்னையே அன்னையே என்பன் ஓடிவந்தே."
  ]
},
{
  "id": "034",
  "title": "சிறந்த நன்செய் நிலங்கள் கிடைக்க",
  "content": [
    "வந்தே சரணம் புகும் அடியாருக்கு வான்உலகம்",
    "தந்தே பரிவொடு தான்போய் இருக்கும் சதுர்முகமும்",
    "பைந்தேன் அலங்கல் பருமணி ஆகமும் பாகமும் பொன்",
    "செந்தேன் மலரும் அலர்கதிர் ஞாயிறும் திங்களுமே."
  ]
},
{
  "id": "035",
  "title": "திருமணம் நிறைவேற",
  "content": [
    "திங்கள் பசுவின் மணம் நாறும் சீறடி சென்னிவைக்க",
    "எங்கட்கு ஒருதவம் எய்தியவா! எண்ணிறந்த விண்ணோர்",
    "தங்கட்கும் இந்தத் தவம் எய்துமோ? தரங்கக் கடலுள்",
    "வெங்கண் பணியணைமேல் துயில்கூரும் விழுப்பொருளே."
  ]
},
{
  "id": "036",
  "title": "பழைய வினைகள் வலிமை பெற",
  "content": [
    "பொருளே! பொருள் முடிக்கும் போகமே! அரும்போகம் செய்யும்",
    "மருளே! மருளில் வரும் தெருளே என் மனத்து வஞ்சத்து",
    "இருளேதும் இன்றி ஒளிவெளியாகி இருக்கும் உன்தன்",
    "அருளேது அறிகின்றிலேன் அம்புயாதனத்து அம்பிகையே!"
  ]
},
{
  "id": "037",
  "title": "நவமணிகளைப் பெற",
  "content": [
    "கைக்கே அணிவது கன்னலும் பூவும்; கமலம் அன்ன",
    "மெய்க்கே அணிவது வெண்முத்து மாலை; விட அரவின்",
    "பைக்கே அணிவது பண்மணிக்கோவையும் பட்டும், எட்டுத்",
    "திக்கே அணியும் திருவுடையான் இடம் சேர்பவளே!"
  ]
},
{
  "id": "038",
  "title": "வேண்டியதை வேண்டியவாறு அடைய",
  "content": [
    "பவளக் கொடியில் பழுத்த செவ்வாயும், பனிமுறுவல்",
    "தவளத் திருநகையும் துணையா எங்கள் சங்கரனைத்",
    "துவளப் பொருது துடியிடை சாய்க்கும் துணை முலையாள்",
    "அவளைப் பணிமின் கண்டீர் அமராவதி ஆளுகைக்கே."
  ]
},
{
  "id": "039",
  "title": "கருவிகளைக் கையாளும் வலிமை பெற",
  "content": [
    "ஆளுகைக்கு உன் தன் அடித்தாமரைகள் உண்டு; அந்தகன்பால்",
    "மீளுகைக்கு உன் தன் விழியின் கடைஉண்டு; மேல் இவற்றின்",
    "மூளுகைக்கு என்குறை; நின்குறையே அன்று; முப்புரங்கள்",
    "மாளுகைக்கு அம்பு தொடுத்த வில்லான் பங்கில் வாள்நுதலே!"
  ]
},
{
  "id": "040",
  "title": "பூர்வ புண்ணியம் பலன்தர",
  "content": [
    "வாணுதல் கண்ணியை, விண்ணவர் யாவரும் வந்திறைஞ்சிப்",
    "பேணுதற்கு எண்ணிய எம்பெருமாட்டியைப் பேதைநெஞ்சில்",
    "காணதற்கு அண்ணியள் அல்லாத கன்னியைக் காணும் அன்பு",
    "பூணுதற்கு எண்ணிய எண்ணமன்றோ முன்செய் புண்ணியமே."
  ]
},
{
  "id": "041",
  "title": "நல்லடியார் நட்புப் பெற",
  "content": [
    "புண்ணியம் செய்தனமே மனமே! புதுப் பூங்குவளைக்",
    "கண்ணியும், செய்ய கணவரும் கூடி நம் காரணத்தால்",
    "நண்ணி இங்கே வந்து தம் அடியார்கள் நடுவிருக்கப்",
    "பண்ணிநம் சென்னியின் மேல் பத்மபாதம் பதித்திடவே."
  ]
},
{
  "id": "042",
  "title": "உலகினை வசப்படுத்த",
  "content": [
    "இடம் கொண்டு விம்மி, இணைகொண்டு இறுகி, இளகி, முத்து",
    "வடம்கொண்ட கொங்கை மலை கொண்டு, இறைவர் வலிய நெஞ்சை",
    "நடம்கொண்ட கொள்கை நலங்கொண்ட நாயகி நல்லரவின்",
    "படங்கொண்ட அல்குல் பனிமொழி வேதப்பரிபுரையே."
  ]
},
{
  "id": "043",
  "title": "தீமைகள் ஒழிய",
  "content": [
    "பரிபுரச் சீறடி! பாசாங் குசை! பஞ்ச பாணி! இன்சொல்",
    "திரிபுர சுந்தரி சிந்துர மேனியள் தீமைநெஞ்சில்",
    "பரிபுர வஞ்சரை அஞ்சக் குனிபொருப்புச் சிலைக்கை",
    "எரிபுரை மேனி இறைவர் செம்பாகத்து இருந்தவளே."
  ]
},
{
  "id": "044",
  "title": "பிரிவுணர்ச்சி அகல",
  "content": [
    "தவளே! இவள் எங்கள் சங்கரனார் மனை மங்கலமாம்",
    "அவளே, அவர் தமக்கு அன்னையும் ஆயினள்; ஆகையினால்",
    "இவளே, கடவுளர் யாவர்க்கும் மேலை இறைவியுமாம்",
    "துவளேன், இனியொரு தெய்வம் உண்டாக மெய்த்தொண்டு செய்தே."
  ]
},
{
  "id": "045",
  "title": "உலகோர் பழியிலிருந்து விடுபட",
  "content": [
    "தொண்டு செய்யாது நின் பாதம் தொழாது, துணிந்து இச்சையே",
    "பண்டு செய்தார் உளரோ? இலரோ? அப்பரிசு அடியேன்",
    "கண்டு செய்தால் அது கைதவமோ? அன்றிச் செய்தவமோ?",
    "மிண்டு செய்தாலும் பொறுக்கை நன்றே; பின் வெறுக்கை அன்றே."
  ]
},
{
  "id": "046",
  "title": "நல்நடத்தையோடு வாழ",
  "content": [
    "வெறுக்கும் தகைமைகள் செய்யினும் தம் அடியாரை மிக்கோர்",
    "பொறுக்கும் தகைமை புதியதன்றே; புது நஞ்சைஉண்டு",
    "கறுக்கும் திருமிடற்றான் இடப்பாகம் கலந்துபொன்னே!",
    "மறுக்கும் தகைமைகள் செய்யினும், யான் உன்னை வாழ்த்துவேனே!"
  ]
},
{
  "id": "047",
  "title": "யோகநிலை அடைய",
  "content": [
    "வாழும்படி ஒன்று கண்டு கொண்டேன்; மனத்தே ஒருவர்",
    "வீழும்படி அன்று, விள்ளும் படி அன்று, வேலைநிலம்",
    "ஏழும் பருவரை எட்டும் எட்டாமல் இரவுபகல்",
    "சூழும் சுடர்க்கு நடுவே கிடந்து சுடர்கின்றதே."
  ]
},
{
  "id": "048",
  "title": "உடல் பற்று நீங்க",
  "content": [
    "சுடரும் கலைமதி துன்றும் சடைமுடிக் குன்றில் ஒன்றிப்",
    "படரும் பரிமளப் பச்சைக் கொடியைப் பதிந்து நெஞ்சில்",
    "இடரும் தவிர்த்து இமைப்போது இருப்பார் பின்னும் எய்துவரோ;",
    "குடரும் கொழுவும் குருதியும் தோயும் குரம்பையிலே."
  ]
},
{
  "id": "049",
  "title": "மரணத் துன்பம் இல்லாதிருக்க",
  "content": [
    "குரம்பை அடுத்துக் குடிபுக்க ஆவி வெங்கூற்றுக்கிட்ட",
    "வரம்பை அடுத்து மறுகும் அப்போது வளைக்கை அமைத்து",
    "அரம்பை அடுத்த அரிவையர் சூழவந்து அஞ்சல்என்பாய்;",
    "நரம்பை அடுத்த இசைவடிவாய் நின்ற நாயகியே."
  ]
},
{
  "id": "050",
  "title": "அம்பிகையை நேரில் காண",
  "content": [
    "நாயகி; நான்முகி; நாராயணி; கை நளின பஞ்ச",
    "சாயகி; சாம்பவி; சங்கரி; சாமளை; சாதிநச்சு",
    "வாயகி; மாலினி; வாராகி; சூலினி; மாதங்கி என்று",
    "ஆயகி ஆதி உடையாள் சரணம் அரண் நமக்கே."
  ]
},
{
  "id": "051",
  "title": "மோகம் நீங்க",
  "content": [
    "அரணம் பொருள் என்றருள் ஒன்றிலாத அசுரர் தங்கள்",
    "முரண்அன்றழிய முனிந்த பெம்மானும், முகுந்தனுமே",
    "சரணம் சரணம் எனநின்ற நாயகி தன் அடியார்",
    "மரணம், பிறவி இரண்டும் எய்தார் இந்த வையகத்தே."
  ]
},
{
  "id": "052",
  "title": "பெருஞ்செல்வம் அடைய",
  "content": [
    "வையம், துரகம், மதகரி, மாமகுடம், சிவிகை",
    "பெய்யும் கனகம், பெருவிலை ஆரம், பிறைமுடித்த",
    "ஐயன் திருமனையாள் அடித்தாமரைக்கு, அன்பு முன்பு",
    "செய்யும் தவம் உடையார்க்கு உளவாகிய சின்னங்களே."
  ]
},
{
  "id": "053",
  "title": "பொய்யுணர்வு நீங்க",
  "content": [
    "சின்னஞ்சிறிய மருங்கினில் சாத்திய செய்யபட்டும்,",
    "பென்னம் பெரிய முலையும், முத்தாரமும் பிச்சிமொய்த்து",
    "கன்னங்கரிய குழலும்கண் மூன்றும் கருத்தில் வைத்துத்",
    "தன்னந்தனி இருப்பார்க்கு இது போலும் தவமில்லையே."
  ]
},
{
  "id": "054",
  "title": "கடன் தீர",
  "content": [
    "இல்லாமை சொல்லி ஒருவர் தம்பால்சென்று இழிவுபட்டு",
    "நில்லாமை நெஞ்சில் நினைகுவிரேல், நித்தம் நீடுதவம்",
    "கல்லாமை கற்ற கயவர்தம்பால் ஒரு காலத்திலும்",
    "செல்லாமை வைத்த திரிபுரை பாதங்கள் சேர்மின்களே."
  ]
},
{
  "id": "055",
  "title": "மோனநிலை எய்த",
  "content": [
    "மின்னாயிரம் ஒரு மெய்வடிவாகி விளங்குகின்றது",
    "அன்னாள்; அகமகிழ் ஆனந்தவல்லி; அருமறைக்கு",
    "முன்னாய் நடுஎங்குமாய் முடிவாய முதல்விதன்னை",
    "உன்னாது ஒழியினும், உன்னினும் வேண்டுவது ஒன்று இல்லையே."
  ]
},
{
  "id": "056",
  "title": "யாவரையும் வசீகரிக்கும் ஆற்றல் உண்டாக",
  "content": [
    "ஒன்றாய் அரும்பிப் பலவாய் விரிந்து இவ்வுலம் எங்குமாய்",
    "நின்றாள், அனைத்தையும் நீங்கி நிற்பாள்என்தன் நெஞ்சினுள்ளே",
    "பொன்றாது நின்று புரிகின்றவா; இப்பொருள் அறிவார்",
    "அன்று ஆலிலையில் துயின்ற பெம்மானும் என் ஐயனுமே."
  ]
},
{
  "id": "057",
  "title": "வறுமை ஒழிய",
  "content": [
    "ஐயன் அளந்தபடி இருநாழி கொண்டு அண்டமெல்லாம்",
    "உய்ய அறம்செய்யும் உன்னையும் போற்றி ஒருவர்தம்பால்",
    "செய்ய பசுந்தமிழ்ப் பாமாலையும் கொண்டு சென்று பொய்யும்",
    "மெய்யும் இயம்ப வைத்தாய் இதுவோ உன்தன் மெய்யருளே."
  ]
},
{
  "id": "058",
  "title": "மனஅமைதி பெற",
  "content": [
    "அருணாம் புயத்தும் என் சித்தாம் புயத்தும் அமர்ந்திருக்கும்",
    "தருணாம் புயத்தும் முலைத்தையல் நல்லாள், தகை சேர்நயனக்",
    "கருணாம் புயமும் வதனாம் புயமும் கராம்புயமும்,",
    "சரணாம் புயமும் அல்லாற் கண்டிலேன் ஒருதஞ்சமுமே."
  ]
},
{
  "id": "059",
  "title": "பிள்ளைகள் நல்லவர்களாக வளர",
  "content": [
    "தஞ்சம் பிறதில்லை ஈதல்லது என்று உன் தவநெறிக்கே",
    "நெஞ்சம் பயில நினைக்கின்றிலேன் ஒன்றை; நீள்சிலையும்",
    "அஞ்சும் அம்பும் மிக்கலராக நின்றாய்; அறியார் எனினும்",
    "பஞ்சு அஞ்சும் மெல்லடியார் அடியார் பெற்ற பாலரையே."
  ]
},
{
  "id": "060",
  "title": "மெய்யுணர்வு பெற",
  "content": [
    "பாலினும் சொல் இனியாய்! பனி மாமலர்ப்பாதம் வைக்க",
    "மாலினும் தேவர் வணங்கநின்றோன் கொன்றை வார்சடையின்",
    "மேலினும் கீழ்நின்று வேதங்கள் பாடும் மெய்ப்பீடம் ஒரு",
    "நாலினும் சாலநன்றோ அடியேன் முடைநாய்த்தலையே?"
  ]
},
{
  "id": "061",
  "title": "மாயையை வெல்ல",
  "content": [
    "நாயேனையும் இங்கு ஒரு பொருளாக நயந்துவந்து",
    "நீயே நினைவின்றி ஆண்டுகொண்டாய் நின்னை உள்ளவண்ணம்",
    "பேயேன் அறியும் அறிவுதந்தாய் என்ன பேறுபெற்றேன்?",
    "தாயே! மலைமகளே! செங்கண்மால் திருத்தங்கச்சியே."
  ]
},
{
  "id": "062",
  "title": "எத்தகைய அச்சமும் அகல",
  "content": [
    "தங்கச்சிலை கொண்டு தானவர் முப்புரம் சாய்த்து, மத",
    "வெங்கண் கரிபுரி போர்த்த செஞ்சேவகன் மெய்யடையக்",
    "கொங்கைக் குரும்பைக் குறியிட்ட நாயகி! கோகனகச்",
    "செங்கைக் கரும்பும், அலரும் எப்போதும் என் சிந்தையதே."
  ]
},
{
  "id": "063",
  "title": "அறிவு தெளிவோடு இருக்க",
  "content": [
    "தேறும்படி சில ஏதுவும் காட்டிமுன் செல்கதிக்குக்",
    "கூறும்பொருள் குன்றில்கொட்டும் தறிகுறிக்கும்; சமயம்",
    "ஆறும் தலைவி இவளாய் இருப்பது அறிந்திருந்தும்",
    "வேறும் சமயம் உண்டென்று கொண்டாடிய வீணருக்கே."
  ]
},
{
  "id": "064",
  "title": "பக்தி பெருக",
  "content": [
    "வீணே பலிகவர் தெய்வங்கள் பாற்சென்று மிக்க அன்பு",
    "பூணேன்; உனக்கு அன்பு பூண்டு கொண்டேன்; நின்புகழ்ச்சியன்றிப்",
    "பேணேன்; ஒருபொழுதும் திருமேனி பிரகாசமின்றிக்",
    "காணேன் இருநிலமும் திசை நான்கும் ககனமுமே."
  ]
},
{
  "id": "065",
  "title": "ஆண்மகப்பேறு அடைய",
  "content": [
    "ககனமும், வானமும், புவனமும் காணவிற் காமன் அங்கம்",
    "தகனம்முன் செய்த தவப்பெருமாற்குத் தடக்கையும் செம்",
    "முகனும் முந்நான்கு இருமூன்றெனத் தோன்றிய மூதறிவின்",
    "மகனும் உண்டாயது அன்றோ? வல்லி நீ செய்த வல்லபமே!"
  ]
},
{
  "id": "066",
  "title": "கவிஞராக",
  "content": [
    "வல்லபம் ஒன்றறியேன்; சிறியேன் நின் மலரடிச்செம்",
    "பல்லவம் அல்லது பற்று ஒன்றிலேன் பசும் பொற்பொருப்பு",
    "வில்லவர் தம்முடன் வீற்றிருப்பாய்; வினையேன்தொடுத்த",
    "சொல் அவமாயினும் நின்திருநாமங்கள் தோத்திரமே."
  ]
},
{
  "id": "067",
  "title": "பகைவர்கள் அழிய",
  "content": [
    "தோத்திரம் செய்து, தொழுது, மின்போலும் நின் தோற்றம்ஒரு",
    "மாத்திரைப் போதும் மனதில் வையாதவர் வண்மை, குலம்",
    "கோத்திரம், கல்வி, குணம், குன்றி நாளும் குடில்கள்தொறும்",
    "பாத்திரம் கொண்டு பலிக்கு உழலாநிற்பர் பாரெங்குமே."
  ]
},
{
  "id": "068",
  "title": "நிலம் வீடு போன்ற செல்வங்கள் பெருக",
  "content": [
    "பாரும், புனலும், கனலும், வெங்காலும், படர்விசும்பும்,",
    "ஊரும் முருகு சுவைஒளி ஊறொலி ஒன்றுபடச்",
    "சேரும் தலைவி, சிவகாமசுந்தரி சீரடிக்கே",
    "சாரும் தவமுடையார் படையாத தனம் இல்லையே."
  ]
},
{
  "id": "069",
  "title": "சகல சௌபாக்கியங்களும் அடைய",
  "content": [
    "தனந்தரும்; கல்வி தரும்; ஒருநாளும் தளர்வறியா",
    "மனந்தரும்; தெய்வ வடிவுந்தரும்; நெஞ்சில் வஞ்சமில்லா",
    "இனந்தரும்; நல்லன எல்லாம் தரும்; அன்பர் என்பவர்க்கே",
    "கனந்தரும் பூங்குழலாள் அபிராமி கடைக்கண்களே."
  ]
},
{
  "id": "070",
  "title": "நுண் கலைகளில் சித்தி பெற",
  "content": [
    "கண்களிக்கும்படி கண்டுகொண்டேன் கடம்பாடவியில்",
    "பண்களிக்கும் குரல் வீணையும் கையும் பயோதரமும்",
    "மண்களிக்கும் பச்சை வண்ணமும் ஆகி மதங்கர் குலப்",
    "பெண்களில் தோன்றிய எம்பெருமாட்டிதன் பேரழகே."
  ]
},
{
  "id": "071",
  "title": "மனக்குறைகள் தீர",
  "content": [
    "அழகுக்கு ஒருவரும் ஒவ்வாதவல்லி; அருமறைகள்",
    "பழகிச் சிவந்த பதாம் புயத்தாள்; பனி மாமதியின்",
    "குழவித் திருமுடிக் கோமள யாமளைக் கொம்பிருக்க",
    "இழவுற்று நின்றுநெஞ்சே இரங்கேல் உனக்கு என் குறையே!"
  ]
},
{
  "id": "072",
  "title": "பிறவிப் பிணி தீர",
  "content": [
    "என்குறை தீரநின்று ஏத்துகின்றேன்; இனி யான் பிறக்கின்",
    "நின்குறையே அன்றி யார் குறை காண்; இரு நீள்விசும்பின்",
    "மின்குறை காட்டி மெலிகின்ற நேரிடை மெல்லியலாய்?",
    "தன்குறை தீர எங்கோன் சடைமேல்வைத்த தாமரையே."
  ]
},
{
  "id": "073",
  "title": "குழந்தைப் பேறு உண்டாக",
  "content": [
    "தாமம் கடம்பு; படைபஞ்சபாணம்; தனுக்கரும்பு;",
    "யாமம் வயிரவர் ஏத்தும் பொழுது; எமக்கென்று வைத்த",
    "சேமம் திருவடி; செங்கைகள் நான்கு; ஒளி செம்மை; அம்மை",
    "நாமம் திரிபுரை; ஒன்றோடு இரண்டு நயனங்களே."
  ]
},
{
  "id": "074",
  "title": "தொழிலில் மேன்மை அடைய",
  "content": [
    "நயனங்கள் மூன்றுடை நாதனும், வேதமும், நாரணனும்",
    "அயனும் பரவும் அபிராமவல்லி அடியிணையப்",
    "பயன்என்று கொண்டவர் பாவையர் ஆடவும், பாடவும்பொன்",
    "சயனம் பொருந்து தமனியக் காவினில் தங்குவரே."
  ]
},
{
  "id": "075",
  "title": "விதியை வெல்ல",
  "content": [
    "தங்குவர் கற்பகத் தருவின் நீழலில்; தாயரின்றி",
    "மங்குவர், மண்ணில் வழுவாப் பிறவியை; மால்வரையும்",
    "பொங்குவர் அழியும்! ஈரேழ்புவனமும் பூத்த உந்திக்",
    "கொங்கிவர் பூங்குழலாள் திருமேனி குறித்தவரே."
  ]
},
{
  "id": "076",
  "title": "தனக்கு உரிமையானதைப் பெற",
  "content": [
    "குறித்தேன் மனத்தில் நின்கோலம் எல்லாம்; நின் குறிப்பறிந்து",
    "மறித்தேன் மறலிவருகின்ற நேர்வழி; வண்டுகிண்டி",
    "வெறித்தேன் அவிழ்கொன்றை வேணிப்பிரான் ஒருகூற்றை மெய்யில்",
    "பறித்தே குடிபுகுதும் பஞ்சபாண பயிரவியே."
  ]
},
{
  "id": "077",
  "title": "பகை அச்சம் நீங்க",
  "content": [
    "பயிரவி, பஞ்சமி, பாசாங்குசை, பஞ்சபாணி, வஞ்சவர்",
    "உயிரவி உண்ணும் உயர்சண்டி, காளி ஒளிரும்கலா",
    "வயிரவி, மண்டலி, மாலினி, சூலி வராகி என்றே",
    "செயிரவி நான்மறை சேர்திருநாமங்கள் செப்புவரே."
  ]
},
{
  "id": "078",
  "title": "சகல செல்வங்களையும் அடைய",
  "content": [
    "செப்பும், கனக கலசமும் போலும் திருமுலைமேல்",
    "அப்பும் களப அபிராமவல்லி! அணிதிரளக்",
    "கொப்பும், வயிரக் குழையும், விழியின் கொழுங்கடையும்",
    "துப்பும் நிலவும் எழுதிவைத்தேன்என் துணைவிழிக்கே."
  ]
},
{
  "id": "079",
  "title": "கட்டுகளில் இருந்து விடுபட",
  "content": [
    "விழிக்கே அருளுண்டு; அபிராமவல்லிக்கு வேதம்சொன்ன",
    "வழிக்கே வழிபட நெஞ்சுண்டு; எமக்கு அவ்வழி கிடக்கப்",
    "பழிக்கே சுழன்று எம் பாவங்களே செய்து பாழ்நரகக்",
    "குழிக்கே அழுந்தும் கயவர் தம்மோடு என்ன கூட்டினியே."
  ]
},
{
  "id": "080",
  "title": "பெற்ற மகிழ்ச்சி நிலைத்திட",
  "content": [
    "கூட்டியவா! என்னைத் தன் அடியாரில் கொடியவினை",
    "ஒட்டியவா! எண்கண் ஒடியவா! தன்னை உள்ளவண்ணம்",
    "காட்டியவா! கண்ட கண்ணும் மனமும் களிக்கின்றவா!",
    "ஆட்டியவா நடம் ஆடகத்தாமரை ஆரணங்கே."
  ]
},
{
  "id": "081",
  "title": "நன்னடத்தை உண்டாக",
  "content": [
    "அணங்கே! அணங்குகள் நின் பரிவாரங்கள் ஆகையினால்",
    "வணங்கேன்; ஒருவரை வாழ்த்துகிலேன்; நெஞ்சில் வஞ்சகரோடு",
    "இணங்கேன் எனது உனது என்றிருப்பார் சிலர் யாவரொடும்",
    "பிணங்கேன்; அறிவொன்றிலேன் எண்கண் நீவைத்த பேரளியே."
  ]
},
{
  "id": "082",
  "title": "மன ஒருமைப்பாடு அடைய",
  "content": [
    "அளியார் கமலத்தில் ஆரணங்கே! அகிலாண்டமும் நின்",
    "ஒளியாக நின்ற ஒளிர்திருமேனியை உள்ளுதொறும்",
    "களியாகி, அந்தக்கரணங்கள் விம்மி, கரைபுரண்டு,",
    "வெளியாய்விடின், எங்ஙனே மறப்பேன் நின்விரகினையேன்."
  ]
},
{
  "id": "083",
  "title": "ஏவலர் பலர் உண்டாக",
  "content": [
    "விரவும் புதுமலர் இட்டு நின்பாத விரைக்கமலம்",
    "இரவும் பகலும் இறைஞ்ச வல்லார், இமையோர் எவரும்",
    "பரவும் பதமும், அயிராவதமும், பகீரதீயும்",
    "உரவும் குலிசமும், கற்பகக் காவும் உடையவரே."
  ]
},
{
  "id": "084",
  "title": "சங்கடங்கள் தீர",
  "content": [
    "உடையாளை, ஒல்கு செம்பட்டு உடையாளை; ஒளிர்மதிசெஞ்",
    "சடையாளை வஞ்சகர் நெஞ்சடையாளை, தயங்குநுண்ணூல்",
    "இடையாளை, எங்கள்பெம்மான் இடையாளை, இங்கு என்னை இனிப்",
    "படையாளை, உங்களையும் படையாவண்ணம் பார்த்திருமே."
  ]
},
{
  "id": "085",
  "title": "துன்பங்கள் நீங்க",
  "content": [
    "பார்க்கும் திசைதொறும் பாசாங்குசமும், பனிச்சிறை வண்டு",
    "ஆர்க்கும் புதுமலர் ஐந்தும், கரும்பும் என் அல்லல்எல்லாம்",
    "தீர்க்கும் திரிபுரையாள் திருமேனியும் சிற்றிடையும்,",
    "வார்க்குங்கும முலையும், முலைமேல் முத்துமாலையுமே."
  ]
},
{
  "id": "086",
  "title": "ஆயுத பயம் நீங்க",
  "content": [
    "மாலயன் தேட, மறைதேட, வானவர் தேட, நின்ற",
    "காலையும், சூடகக் கையையும், கொண்டு, கதித்தகப்பு",
    "வேலை வெங்காலன் என்மேல் விடும்போது வெளிநில்கண்டாய்;",
    "பாலையும் தேனையும், பாகையும் போலும் பணிமொழியே."
  ]
},
{
  "id": "087",
  "title": "செயற்கரிய செய்து புகழ் பெற",
  "content": [
    "மொழிக்கும், நினைவுக்கும் எட்டாத நின் திருமூர்த்தி என்தன்",
    "விழிக்கும் வினைக்கும் வெளிநின்றதால்! விழியால் மதனை",
    "அழிக்கும் தலைவர் அழியா விரதத்தை அண்டமெல்லாம்",
    "பழிக்கும் படி ஒருபாகம் கொண்டாளும் பராபரையே."
  ]
},
{
  "id": "088",
  "title": "எப்போதும் அம்பிகை அருள் பெற",
  "content": [
    "பரம் என்று உனை அடைந்தேன் தமியேனும்; உன் பக்தருக்குள்",
    "தரம் அன்று இவன்என்று தள்ளத்தகாது; தரியலர் தம்",
    "புரம்அன்று எரியப் பொருப்புவில்வாங்கிய போதில் அயன்",
    "சிரம் ஒன்று செற்ற கையான் இடப்பாகம் சிறந்தவளே!"
  ]
},
{
  "id": "089",
  "title": "யோக சித்தி பெற",
  "content": [
    "சிறக்கும் கமலத் திருவே! நின்சேவடி சென்னிவைக்கத்",
    "துறக்கம் தரும், நின் துணைவரும் நீயும் துரியம் அற்ற",
    "உறக்கம் தரவந்து உடம்போடு உயிர் உறவற்ற, அறிவு",
    "மறக்கும் பொழுது, என்முன்னே வரல்வேண்டும் வருந்தியுமே."
  ]
},
{
  "id": "090",
  "title": "கணவன் மனைவி கருத்து வேற்றுமை நீங்க",
  "content": [
    "வருந்தா வகைஎன் மனத்தாமரையினில் வந்துபுதுந்து",
    "இருந்தாள் பழைய இருப்பிடமாக இனிஎனக்குப்",
    "பொருந்தாது ஒருபொருள் இல்லை; விண்மேவும் புலவருக்கு",
    "விருந்தாக, வேலை மருந்தானதை நல்கும் மெல்லியலே."
  ]
},
{
  "id": "091",
  "title": "அரசாங்கச் செயலில் வெற்றி பெற",
  "content": [
    "மெல்லிய நுண் இடைமின் அனையாளை, விரிசடையோன்",
    "புல்லிய மென்முலை பொன் அனையாளைப் புகழ்ந்துமறை",
    "சொல்லிய வண்ணம் தொழும்அடியாரைத் தொழுமவர்க்குப்",
    "பல்லியம் ஆர்த்தெழ வெண்பகடு ஊரும் பதம்தருமே."
  ]
},
{
  "id": "092",
  "title": "மனநிலை பக்குவமடைய",
  "content": [
    "பதத்தே உருகி, நின்பாதத்திலே மனம் பற்றி, உன்தன்",
    "இதத்தே ஒழுக அடிமைகொண்டாய்; இனியான் ஒருவர்",
    "மதத்தே மதிமயங்கேன்; அவர் போன வழியும் செல்லேன்;",
    "முதல்தேவர் மூவரும், யாவரும் போற்றும் முகிழ்நகையே."
  ]
},
{
  "id": "093",
  "title": "உள்ளத்தில் ஒளி உண்டாக",
  "content": [
    "நகையே இஃதிந்த ஞாலம் எல்லாம்பெற்ற நாயகிக்கு",
    "முகையே முகிழ்முலை; மானே முதுகண்; முடிவில் அந்த",
    "வகையே பிறவியும் வம்பே மலைமகள் என்பது; நாம்",
    "மிகையே இவள்தன் தகைமையை நாடி விரும்புவதே."
  ]
},
{
  "id": "094",
  "title": "மனநிலை தூய்மையாக",
  "content": [
    "விரும்பித் தொழும் அடியார், விழிநீர்மல்கி மெய்புளகம்",
    "அரும்பி, ததும்பிய ஆனந்தமாகி; அறிவிழந்து,",
    "சுரும்பிற் களித்து மொழி தடுமாறி, முன் சொன்னஎல்லாம்",
    "தரும்பித்தர் ஆவரென்றால், அபிராமி சமயம் நன்றே."
  ]
},
{
  "id": "095",
  "title": "மன உறுதி பெற",
  "content": [
    "நன்றே வருகினும், தீதே விளைகினும், நான் அறிவது",
    "ஒன்றேயும் இல்லை; உனக்கே பரம் எனக்கு உள்ள எல்லாம்",
    "அன்றே உனதென்று அளித்து விட்டேன்; அழியாத குணக்",
    "குன்றே! அருட்கடலே! இமவான் பெற்ற கோமளமே!"
  ]
},
{
  "id": "096",
  "title": "எங்கும் பெருமை பெற",
  "content": [
    "கோமள வல்லியை அல்லியம் தாமரைக்கோயில் வைகும்",
    "யாமள வல்லியை, ஏதம் இலாளை, எழுதரிய",
    "சாமள மேனிச் சகலகலா மயில் தன்னைத் தம்மால்",
    "ஆமளவும் தொழுவார் எழுபாருக்கும் ஆதிபரே."
  ]
},
{
  "id": "097",
  "title": "புகழும் அறமும் வளர",
  "content": [
    "ஆதித்தன், அம்புலி, அங்கி, குபேரன், அமரர்தங்கோன்",
    "போதிற் பிரமன், புராரி, முராரி, பொதியமுனி,",
    "காதிப் பொருபடைக் கந்தன், கணபதி, காமன் முதல்",
    "சாதித்த புண்ணியர் எண்ணிலர் போற்றுவர் தையலையே."
  ]
},
{
  "id": "098",
  "title": "வஞ்சகர் செயல்களிலிருந்து பாதுகாப்பு பெற",
  "content": [
    "தைவந்து நின்னடித் தாமரைசூடிய சங்கரற்குக்",
    "கைவந்த தீயும், தலைவந்த ஆறும் கரந்தது எங்கே?",
    "மெய்வந்த நெஞ்சில் அல்லால் ஒருகாலும் விரகர் தங்கள்",
    "பொய்வந்த நெஞ்சில் புக அறியா மடப் பூங்குயிலே."
  ]
},
{
  "id": "099",
  "title": "அருள் உணர்வு வளர",
  "content": [
    "குயிலாய் இருக்கும் கடம்படாவியிடை; கோல இயல்",
    "மயிலாய் இருக்கும் இமயாசலத்திடை; வந்துதித்த",
    "வெயிலாய் இருக்கும் விசும்பில்; கமலத்தின் மீது அன்னமாம்",
    "கயிலாயருக்கு அன்று இமவான் அளித்த கனங்குழையே."
  ]
},
{
  "id": "100",
  "title": "அம்பிகையை மனத்தில் காண",
  "content": [
    "குழையைத் தழுவிய ஒன்றை அம்தார் கமழ் கொங்கைவல்லி",
    "கழையைப் பொருத திருநெடுந்தோளும், கரும்புவில்லும்",
    "விழையப்பொருதிறல்வேரி அம்பாணமும்; வெண்ணகையும்,",
    "உழையப் பொருகண்ணும், நெஞ்சில் எப்போதும் உதிக்கின்றனவே."
  ]
},
{
  "id": "101",
  "title": "நூற்பயன்",
  "content": [
    "ஆத்தாளை, எங்கள் அபிராமவல்லியை, அண்டம் எல்லாம்",
    "பூத்தாளை, மாதுளம் பூநிறத்தாளை, புவிஅடங்காக்",
    "காத்தாளை ஐங்கணை பாசாங்குசமும், கரும்பும், அங்கை",
    "சேர்த்தாளை, முக்கண்ணியைத் தொழுவார்க்கு ஒரு தீங்கு இல்லையே…"
  ]
}
]


